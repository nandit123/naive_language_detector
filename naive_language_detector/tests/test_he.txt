Swayy: להתפקס על מה שמעניין את העוקבים שלכם [הזמנה לבטא סגורה]


אין לכם זמן, כוח או ידע בנוגע לניהול הנוכחות החברתית שלכם ברשת? אתם לא מצליחים למצוא את הכתבות המעניינות שיגרמו לקהל האוהדים שלכם לגדול? הכירו את Swayy, שיפתרו לכם את כל הבעיות החברתיות במספר לחיצות בודדות.
מקור: יח"צמקור: יח"צ
כמות התכנים שרשת האינטרנט מציעה לנו היא אינסופית. נדמה כי בכל רגע נתון עוד ועוד ידיעות, חדשות, רכילויות וכמובן חתולים, מתווספים – ואנו עומדים חסרי אונים מול המידע. מצב זה מחמיר כאשר אנו מחזיקים בדף מקצועי או פרופיל חברתי במיוחד, ואיננו יודעים איזה סיפור עוקבינו ירצו לקרוא, ואיזה יגרמו להם למחוק אותנו לחלוטין.
Swayy, חברת הסטארטאפ הישראלית תעזור לכם להבין מי הם העוקבים שלכם ואיזה תכנים הם מעוניינים לצרוך, ובכך למעשה תעזור לכם להעמיק את הקשר החברתי מולם. הכינו את פנקסי החתימות והתכוננו להגדלת קהל האוהדים והעוקבים שלכם.
ממוניטיזציה לחברת סטארטאפ
הסיפור של Swayy מתחיל בגלגול קודם, כשמקימי החברה עמדו מאחורי סטארטאפ בשם Summer ולקחו חלק במחזור הראשון של תכנית הסטארטאפים Elevator. מספר חודשים לאחר שהשיקו את המוצר הצליחו להגיע אל אלפי משתמשים, אך לא ידעו כיצד להפוך את המשתמשים לרווחים.
העובדת הראשונה שגייסה החברה הייתה מנהלת הקהילה, וניצול נכון של משאביה היה אלמנט מאוד חשוב של המייסדים. עם זאת, לאחר זמן מה הבינו כי חלק גדול מיום העבודה של המנהלת החדשה מתבזבז על חיפוש ומציאת תכנים רלוונטים, אותם תוכל לשתף ברשתות החברתיות לקהל האוהדים של החברה. כתוצאה מכך, השקיעו המייסדים סוף שבוע אחד על מנת להרים פרוייקט ולבנות כלי במיוחד עבורה: מערכת פשוטה שתספק אוטומטית את התכנים המתאימים מאתרי תוכן קבועים המוגדרים מראש.
לאחר שסיימו ושחררו את הגרסה הראשונה והבסיסית של המוצר, נוכחו המייסדים להבין שבמקום להשקיע שעות ארוכות בחיפוש אחר תכנים, לשתף אותם ברשתות החברתיות ולנסות להבין מה מייצר אינטרקציה, ניתן לעשות הכל בתוך דקות ספורות.
לאחר מספר שיחות שקיימו עם סטארטאפים וחברות נוספות הבינו כי עולם התוכן ומציאת תכנים רלוונטים לקהל האוהדים של החברה הוא בעייתי עבור חברות רבות ולכן החברה החליטה להפסיק את הפיתוח של Summer ולהפוך את פרוייקט הסופ"ש למיקוד העיקרי – וכך למעשה הפכה Swayy לחברת סטארטאפ בזכות עצמה.
שיתוף תכנים בקליק אחד
לאחר הכניסה למערכת והתחברות לחשבון הפייסבוק שלכם – במהלכו תוכלו לאשר האם תרצו לנהל גם את הדף העסקי שלכם, או רק את עמוד הפרופיל החברתי שלכם, תוכלו להתחיל לשתף את התכנים המתאימים ביותר לקהל הקוראים שלכם. התכנים שיוצגו לכם מבוססים על התכנים אותם כבר שיתפתם בעבר, כמו גם על תחומי העניין של חבריכם, קהל העוקבים שלכם או התחום הכללי בו מתעסק עמוד המותג שלכם.
ניהול הדף ופרסום התכנים הופכים לפשוטים ומהירים בזכות הממשק הידידותי שמציעה החברה, המציג לנו את הכתבות האחרונות שיעניינו את קהל הקוראים שלנו, ומאפשרים לנו לקרוא ולשתף אותן בלחיצת כפתור. לצד אפשרויות השיתוף, מציעה המערכת כלי אנליטיקה שיכולים לעזור לנו להבין מהו מקור המידע העיקרי שלנו, עד כמה הוא מוצלח ופופולארי בקרב עוקבינו, מהן מילות המפתח העיקריות בהן אנו משתמשים ואפילו להבין מהו התוכן העיקרי אותו אנו בוחרים לשתף – הכל מעמוד הניהול הראשי.
במידה ואנו רוצים להתעמק באנליטיקות השונות, נוכל לעשות מעמוד האנליטיקות הייעוד, שיציג לנו את כמות הלייקים, השיתופים, התגובות והעוקבים החדשים המתווספים אלינו בפייסבוק וטוויטר – בהתאם לחשבון החברתי אותו חיברנו לשירות – לצד הצגת מידע פנימי כגון מספר העמודים ששיתפנו באמצעות Swayy, כמות ההקלקות הממוצעות ועוד.
מקור: יח"צמקור: יח"צ
המודל העסקי של החברה הינו מודל Freemium. כלומר, המוצר מוצע בחינם לכל מי שנרשם, אך מספר יכולות מתקדמות כגון ניהול צוותים, הוספה של דאשבורדים לרשתות החברתיות והצגת אנליטיקות מתקדמות מוצעים בתשלום. כך במידה ותרצו להעשיר את חווית האנליטיקה ולצפות בגרפים המפולחים לפי המידע המדובר, יהיה עליכם להוסיף 9 או 30 דולרים בכל חודש על מנת לקבל את המידע הנוסף שמציעה החברה.
אך עם כל הכבוד ליתרונות שמציעה המערכת, היא אינה פטורה מחסרונות, כשהעיקרי בהם הוא חוסר התמיכה בשפה העברית. מלבד העובדה שכל המערכת כולה בנויה ומוצגת בשפה האנגלית, היא גם אינה תומכת בתכנים בשפות אחרות, ולכן הופכת ל-לא רלוונטית עבור הקהל הישראלי. בנוסף, איננו יכולים להגדיר אתרים או מקורות מסויימים מהם ישאב המידע, כך שבמידה ואנו מעוניינים לשתף תכנים ספציפיים יהיה עלינו לעשות זאת ללא עזרתו של האתר – מצד שני, המטרה העיקרית שלו היא לעזור לנו לחסוך את זמן החיפוש והשיתוף, כך שצריך לקחת זאת בחשבון.
החברה מסבירה כי בכל הנוגע להתאמת תכנים לשפות אחרות, היא מאמינה בשיחות ובפידבקים מול המשתמשים במטרה להבין מה הם מעוניינים לראות במוצר. הדו שיח מתרחש לפני הכניסה לתהליך הפיתוח, כך שיש אפשרות שהחברה תרחיב את שירותיה בעתיד לתמיכה בשפות אחרות מלבד אנגלית, במידה והדרישה אכן תגיע מקהל המשתמשים הרחב.
עולם שיתוף התכנים בכף ידכם
את Swayy הקימו ארבעה מייסדים: אוהד פרנקפורט, ליאור דגני, עוז כץ ושלומי בבלוקי כאשר לפני מספר חודשים השיקו את המוצר הראשוני שלהם, המוצע כרגע בפרייבט בטא – באמצעות הזמנה בלבד. נכון להיום לחברה כבר מספר אלפי לקוחות רשומים, עם אחוזי שימוש וגדילה הממשיכים להתפתח ואפילו עם מספר לקוחות משלמים.
בראיון לגיקטיים הסביר אוהד כי הייחודיות של המוצר ושל הטכנולוגיה שמציעה החברה, היא ששניהם תומכים בחזונה של Swayy בכל הנוגע לראיית עולם שיתוף התכנים בכלל, והמלצות תוכן בפרט. תהליכי פרסונליזציה בעולם המלצות התוכן לא צריכים להתעסק רק במה אני בתור המשתמש רוצה לקרוא, אלא גם במה קהילה העוקבים שלי רוצה לצרוך.
אוהד מוסיף כי ככל שעובר הזמן אנו שומעים על עוד ועוד מחקרים המראים שאחת המגמות הבולטות כיום בעולם התכנים היא לשתף כתבה לפני שסיימת לקרוא אותה, אם בכלל – ולכן, השיתוף נעשה רק במידה והכתבה תעניין את חבריי ועוקביי, או לא. זה למעשה מה שהשירות של החברה מציע – ניתוח תכנים, קהילות ואינטרקציות על מנת להעניק המלצות על התכנים שיעניינו ביותר, אותם מומלץ לשתף ברשתות החברתיות של המשתמש.
אם המוצר של החברה נשמע לכם מוכר, אין זה מפליא. שוק הרשתות החברתיות בכלל ושוק הפרזונליצזיה החברתית בפרט הם "נושאים חמים" כיום בשוק הסטארטאפים, וניתן למצוא רשימה ארוכה של חברות המציעות שימושיות דומה, כגון Scoop.it, Percolate ואפילו BuzzSpice הישראלית.
אוהד מסביר כי לצד היתרונות שכל אחת מהחברות הללו מציעה ללקוחותיה, מה שמבדל את Swayy מההמון הוא הטכנולוגיה שמציעה החברה, הלומדת את המשתמשים והתגובות באשר לתכנים ששותפו וכתוצאה מכך, יכולה החברה להציע תכנים ממוקדים ויעילים ככל שהשימוש גובר, ולהציע למשתמש תהליך למידה בכל הנוגע לקהל הרחב שלו, ולהבין מה יגרום לו ללחוץ על לייק, להגיב או לשתף עם חבריו את הפרסומים השונים.
בנוסף, אוהד מבהיר כי המוצר נבנה על מנת לתת מענה גם לצוותי הסושיאל מדיה בתוך ארגונים, במטרה להעניק להם כלי ניהולי שיעזור להם לייצג ולהפיץ את הארגון ואת מה שהוא מייצב לקהל הרחב. המערכת מאפשרת למספר משתמשים לשלוט על עמוד מותג אחד, ובכך למעשה לחלק את מאמצי השיווק בין מספר עובדים, ולהתעדכן מיידית בתוצאות.
תצוגת גרפים. מקור: יח"צתצוגת גרפים. מקור: יח"צ
מעוניינים להתנסות בשירות?
בעוד שהשירות אותו מציעה החברה סגור למוזמנים בלבד, החברה מציעה הטבה ייחודית עבור 100 קוראי גיקטיים הראשונים, ומזמינה אותם להרשם ולהתרשם מהשירות בעצמם. כל מה שעליכם לעשות הוא להכנס לקישור הבא, ולהכניס את הקוד geektime. את הפידבקים, ההערות וההארות אתם מוזמנים לשלוח ישירות לחברה, על מנת שתוכל לשפר את השירות לפני השקתו הרשמית.
